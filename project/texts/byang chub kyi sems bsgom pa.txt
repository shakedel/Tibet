'phags pa 'jam dpal gzhon nur gyur pa la phyag 'tshal lo// 
bdag med gnyis nyid bde gshegs mi rtog ye shes chos dbyings sku brnyes pa//
kun gyi rang bzhin zhi ba 'di la gsal zhing bla med lam mchog ste//
mi ldog sa la sogs te dbang bcu rgyal ba kun dang gcig brnyes pa//
gnas gsum mnyam nyid de la mtshan med yid kyi rab tu dad pas mos//
ston pa 'jig rten sgron mar gyur pa kun gyis mtshungs par rab bsngags pa//
chos la chos kyi snying por gyur pa 'jam dpal gzhon nu snying po nyid//
bde gshegs ma lus yum du gyur pas rgyal ba kun gyi lam gcig go/
tshul khrims la sogs pha rol phyin lam spyod pa rgya mtsho'i gzhir gyur pa//
rnam dag byang chub sems kyi ngang tshul bsgoms dang yon tan khyad par ni//
blo ldan nam zhig sems kyi dam pa de ni mngon du gyur pa na// % (10)
%
% [P 2b]
%
de la sku gsum mchog tu gyur par chos kyi sku zhes rgyal bas gsungs//
shes byed dam par gyur pa shes rab spyan zhes kyang ni de la bya//
rdo rje rtse mo mchog nyid mi rtog ye shes de yang de nyid do//
ji snyed 'phags pa'i rnam grol chos su brnyad pa de dag thams cad kyang//
byang chub sems nyid rdzogs pas de yi yon tan de dag de las byung//
'phags pa'i rigs chen 'chi med byang chub sems dpa' de dag thams cad kyang//
de med mi 'byung de phyir de ni rnam grol mchog gi lam nyid do//
des na kun du rdo rje sems dpa' ci 'drar bsgom par bya bar 'gyur//
pha zhing shes dka' drang song chen po'i lam 'di mi rtog rtog las 'das//
brtag par dka' zhing bstan par dka' la brjod pa'i tha snyad rnams dang bral// % (20)
tshig gis mi phebs gzhan dang byis pa kun gyi spyod yul ma yin yang//
ston pa nges pa'i lung dang bla ma dam pa rnams kyi gdam ngag de nyid don 'dir blta//
mngon sum la sogs rgyu yi dngos po 'jig cing grub pa'i mtha' spyod pa//
de nyid rtog pa'i rgyun 'brangs dpyod yul tshad mar bzhag nas blo yis 'jig byed de//
thog mtha' med phyir dpyod mtha' med de snying po med na tshad mar gang//
de phyir 'jig rten rtags pa'i tha snyad rnal 'byor lam 'dir mi dgos so//
dngos po mtha' yi rgyu ni le rgyus dag las lam 'dir brtag par bya//
skye bo kun gyi sems la mngon snang phyi nang grags pa'i chos 'di ni//
'dzin pa drug gi ji ltar mthong zhing rtag pa de ltar ma yin 'khrul//
rang gi rtog pas myos shing gzung ba de bzhin bden gyur na// % (30)
de dag dngos po med rtogs dgra bcom 'dra bar gyur pa yi rigs//
de dag dus dgras 'joms dang sdug bsngal nyen las des 'khrul mngon par 'gyur//
gzhan du skye mched sgo nas rig pa de dag tshad mar gyur na ni//
%
% [P 3a]
%
de nyid tshad mar gyur pas 'phags pa'i lam de su la dgos mi 'gyur//
lam de rnam grol lam du bstan cing dbang po'i shes pas mi thar te//
sdug bsngal 'ga' yang mi 'jil rnam rig shes te nyon mongs 'byung ba'i gnas//
de phyir skye bos mthong ba de dag 'khrul par mngon zhen rgyal bas gsungs//
des ni de las 'di dag 'khrul pa'i dbang gis ji ltar snang bar 'gyur zhe na//
kun tu rtog can yan lag ma yin kun tu rtog pas rtsol med nyams//
blo gros phyin ci log tu gyur cing ma rig rkyen gyi dbang song bas// % (40)
sems dang sems las byung ba de nyid lus gsum don du snang ba yin//
'du byed sna tshogs dag gis bag chags bsags las gang goms mthu rtas tshe//
sems nyid yul dang lus 'drar snang ba rus pas gang ba bzhin du snang//
bag chags bsags pa'i rgyun la dmigs skyes yid la brtags pa'i bdag med pa//
'du byed mthu yis bsgribs shing phra ba ma mthong de las rnam rig skye//
rgyun dang bcas pa'i sems kyi mthu ni ma rtogs rtog pa'i rjes 'brang nas//
de las zag bcas rang bzhin rtogs pas bdag dang chos rnams rgyas par byed//
ldan par 'byung ba shin tu phra bar rgyu ba de ni ma mthong las//
bdag tu lta la sogs pa mu stegs lta ba sna tshogs skye zhing thar pa rtog/
sems 'di las rnams mtha' yas gnas gyur bag chags mtha' med nges pa med// % (50)
bag chags rtas shing sad par byed pa'i rkyen yang rnam pa sna tshogs te//
rkyen 'gas bag chags 'ga' zhig smin nas mi yi rgyud kyi lus snang ba//
rkyen gzhan dag gis bag chags gzhan sad byas tshe 'gyur ba'i mthu mthong nas//
dbang phyug la sogs byed par 'dod de nyes pa lam de ma zhi grol mi 'gyur//
%
% [P 3b]
%
rnal 'byor lam slad the tshom rgyun yang rgyun 'di phra ba ma rtogs skyes//
bdag tu btags pas bsgribs te 'phags pa'i rigs dang rnam par bral//
chos su btags pas sdug bsngal sna tshogs 'byung zhing ngan song srid par 'gyur//
rnam shes de yang 'du byed rgyun la mtshan ma tha dad 'dzin pas na//
las kyi khyad par dag gis brgyad du snang gi rig la tha dad med//
de phyir sems kyi skad cig dang po de la lus dang kun gnas// % (60)
de la bsam pa zhen phyir phyi ma de 'byung de la snang//
rang sems rgyun las 'phags pa skye bo'i chos ni gzhan yod ma yin//
rgyud drug rigs las de yang sna tshogs de dang rang gi ting 'dzin to//
sems rgyud de la phyogs kyang cung zad med pas gcig la brten med do//
de la phyogs med phyir na mtha' yas zhing rnams bdag gi lus//
bdag gi lus ni mtha' yas zhing dang skye bo'i lus su rab snang yang//
sems dang bag chags gcig min tha dad ma yin brtags par rab tu dga'//
'di kun rten cing 'brel 'byung tshul te skye dang 'gag par 'gyur zhes pa//
tshigs pa'i sa bon bzhin du med las med pa mi 'byung rgyu 'bras med//
dngos por zhen cing rgyu dang 'bras bur rtog pa'i sems nyid ni// % (70)
rgyu dang rkyen du snang ste de gnyis med phyir skye dang 'jig pa med//
skye 'jig med phyir bdag gzhan med de 'chi 'pho med phyir brtag chad med//
des na 'khrul 'khor med cing mya ngan 'das pa med pa nyid du mngon//
gnas kyi skad cig nam yang mi 'bral de tshe mnyam gyur de med med//
yang dag ma yin rtog pas bskyed phyir bag chags yod pa ma yin dang//
spyod yul med phyir kun gzhi med cing rnam rig de yang med pa bzhin//
%
% [P 4a]
%
phyogs rnams med cing dmigs dang gnas med rnam par rig pa ji ltar skye//
de phyir sems 'di yod med mtha' las 'das shing  gcig dang du ma bral//
bde gshegs byang chub med phyir de yi rdzu 'phrul rgyu 'dra 'khrul la snang//
de bzhin dag pa'i ye shes de dag shin tu dge ba'i rgyun nyid dang// % (80)
chos kyi dbyings nyid la ni de dag dmigs shing skye bar btags pa yang//
rdo rje'i gnas med phyir na mnyam gnas rang bzhin 'dra 'gyur dang//
chos dbyings rdo rje rtse mo de dag phyogs nyid med pas skad cig min//
dag pa'i dge rtsa gzugs brnyan med pas 'jig rten ye shes yod min 'gyur//
de phyir byang chub ma chub mtshan nyid med par gcig pas blang dor med//
don de'i tshul gyis don dam rnam grangs skye 'gag med dang mnyam nyid dang//
gnyis med bsam 'das stong nyid chos dbyings brjod dang tha snyad bral la sogs// 
bstan pa de kun tha snyad yin te don dam med cing kun sgrib med//
don dam tshul gyis lam nyid 'di 'dra zhes pa de nyid kun sgrib yin//
the tshom yod med chos ni gang la 'ang spong zhing gnas par mi byed do// % (90)
sgom pa dang ni chos dbyings med phyir som nyi med la dam par blta ba la 'ang med//
de ltar dngos po mtha' rnams btags dang rang bzhin sgyu ma 'ang med 'gyur phyir//
yod la ltos pa'i med pa 'ang med de med pa 'ang med//
mtha' rnams med phyir dbus med dbus la 'ang gnas pa mi byed la//
gang la 'jig rten dbang phyug pad+ma kun kyang mi spong 'drar mnyam gnas//
chos la 'khrul par mthong ba de nyid 'khrul pa yin par rab rtogs te//
drug gis bstan pa bdud kyi las kyang mi 'dor ngan du mi rtog go//
shes rab thabs kyi spyod la mi gnas phyir na bdud kyi 'dra bar spyod//
%
% [P 4b]
%
rang gi shes pa dam par byas te kun las rgyal te de bsnyems nas//
'dod chags zhe sdang skyes nas rtsod 'byung gti mug yin te don mi mthong// % (100)
ji srid yid kyi g-yo ba de srid bdud kyi yul te phra ba'i lam//
g-yo dang mi g-yo tha snyad mi gnas gnas pa la 'ang gnas par mi byed do//
snang med dbu ma'i lam de byang chub sems zhes bde gshegs gsung//
gzugs dang mtshan ma smon par 'dzin pa rab tu spangs nas ni//
rnam thar gsum po bsgom pa'ang bdud kyi las te gzugs nyid stong pa'o//
'khor ba'i lam gsum spong zhing mya ngan las 'das lam sgom pa 'ang bdud nyid de//
de nyid rang bzhin ma zhi rang bzhin rtsal spangs gar mi gnas//
'phags pa kun gyi yul dang gnas kyang 'das sogs lam nyid gzhan na med//
ldang dang mi ldang ched du mi spong sems rten mi 'cha' mngon du min//
'jam dpal ma yin rdul tsam g-yo ba de yin der mi gnas// % (110)
bsgom pa'i sa mi rnyes phyir bsgoms pas rnyed phrad mi 'gyur te//
sems kyi spyod yul shes pa de dag chos rnams kyi ni chos nyid yin//
rnam bral gang la mchog dang tha ma med par lam mchog 'di bsgom mo//
'du byed ma skyes chos kun 'byung med bzhin du chos rnams mya ngan 'das//
dngos med de tshe kun kyang chos kyi dbyings zhes dgra bcom rab 'byor yin//
nam mkha' dmigs ming tsam dge dang mi dger 'byed med skye ba'ang med//
rtsol ba yid la mi byed gang la 'ang sems med shes dang mi shes bral//
dran dang 'byed med gang la 'ang 'ga' dang mtshungs med mi gnas mi dmigs shing//
mnyam nas gnyis su brtags med brjod bral bya dang mi bya med de sogs bri med//
ched du rtsol bar yid la mi byed cis kyang mi 'khrugs mnyam shes dang// % (120)
%
% [P5a]
%
gang la'ang chags dang yul gyis myos skrag med de mi 'bral mi gnas shing//
mi 'phrogs mnyam shes bzhi po phyogs dang pha rol phyin rnams der shes te//
sems kyi dbyings su bsgoms pas lam 'di gzhan du bsgoms pas 'od gsal mi 'gyur ro//
brda' can yang dag len pa 'ang byang chub chen por yin zhes ston pas rab gsungs phyir//
de la 'di ni byang chub sems nyid bskyed cing bsgoms pa'i gnas yin te//
ting 'dzin gsum po bstan par byas nas rtags kyi phyag rgya gsum bcings nas//
chos kyi phyag rgya chen por sems nyid skyed de snying po brjod cing bsgom pa'i gnas//
rdo rje sems dpa' bsgoms pas lam kun ma nor bsgoms pa yin//
kun tu bzang mo'i spyod pas mi zin dge ba'i chos ni gang yang rung//
kun tu bzang po'i spyod pa 'ang bdud kyi las te zad cing mthar thug 'gyur// % (130)
de dang ldan pa'i las ni bdud kyi las kyang byang chub spyod par gsungs//
don 'dir mos pa de yang byang chun chen po yin zhes rgyal bas rab tu sngags//
gnas 'dir bskyed pa tsam gyis 'jig rten gsum po bla mar bcas pa yi//
mchod nas nyan thos bdud kyi sde rnams zil gyis gnon zhes sangs rgyas gsung//
thabs chen byang chub sems dpa'i gsang ba'i spyod pa 'di nyid do//
'di med rgyal ba rnam par snang mdzad theg pa gsum ston mi srid do//
skad cig tsam du dad pa'i shugs bskyed de yang myur du 'jam dpal gzhon nur gyur//
dkyil 'khor gsang bar zhugs shing theg chen dam tshig mchog kyang bsrungs pa yin//
tshul khrims sdom pa kun kyang srungs shing sbyin gnas dam par rab tu bsngags//
de phyir byang chub sems kyi bsod nams de la gzugs yod na// % (140)
%
% [P 5b]
%
nam kha' bar snang de yang snod du chungs zhes rgyal bas mtshungs par gsungs//
skye bo skye ba sna tshogs dag las skyes shing skye 'gyur skye ba'i rgyun gyis dbang song ba//
rtogs mtha' mi shes rtog pas bslus shing rtog pa'i rgyun 'brangs 'khrul pa'i rtog las phyir ldog med sgyur pa//
rgyu ma'i sgyu shes dag cing sgyu ma'i glang po 'dra bar sgyu mas rmongs pa'i sgyu ma rnams//
rmi lam gyis klad bzhin du rmi yis bden pa nyams shing rmi lam dbang du song ba'i rmi lam pa//
lam 'di spong zhing mtha' dang lam gzhan lam du bltas nas ma nor lam zhes ston pa de//
de dag rdo la gser bzhin thugs rjer rung zhing thugs rje'i thugs rjes kye ma 'phros pa yin//
shin tu ma sbyangs dus kyis mnar ba'i skye bo lnga brgya tha ma la//
gsung rab dri med rtogs dka' dag la sgra bzhin spyod dang tshul bzhin min//
rang gi blo gros stobs bzhin 'jug pa la sogs lta ba sna tshogs dag/ % (150)
mi shes chu bos g-yengs shing gsung gi nying khu bdud rtsi rnal 'byor bral//
de phyir rgyal bas gsungs pa'i thugs kyi gsang ba 'di//
kun du rgyal ba rnams kyi thugs kyi spyod yul thun mong ma yin yang//
goms pa'i mthu yis mi 'gal tshul du tshad ma dag las rab bsgrubs te//
'gro ba'i don du mi gnyis lam mchog 'di ni rab bgyis pas//
skye bos skye gnas thams cad du yang skad cig tu//
mi mthun phyogs kyis mi nyams rgyal ba kun gyis thugs 'dir rab rgyas shog/ rdzogs so//

'jam dpal bshes gnyen gyis mdzad do//
mtshan yang dag par brjod pa'i chog mdo dang bsres pa slob dpon 'jam dpal gshes gnyen gyis mdzad pa bzhugs//